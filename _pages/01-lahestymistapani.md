---
title: Psykofyysinen fysioterapia
permalink: /lahestymistapani/
---

Käyttämieni psykofyysisten lähestymistapojen avulla löydät turvallisen tilan
omassa kehossasi. Työskentelyn myötä kehotietoisuus, rentous ja itsetuntemus
lisääntyvät sekä voimavarat elpyvät. Kohtaan sinut kokonaisvaltaisesti käyttäen 
kulloinkin sopivia psykofyysisiä menetelmiä.

- [Rosen-terapia]({{ site.baseurl }}{% link _pages/rosen-terapia.md %})

- [Essential Motion]({{ site.baseurl }}{% link _pages/essential-motion.md %})

- [Trauma Releasing Exercises]({{ site.baseurl }}{% link
  _pages/trauma-releasing-exercises.md %})

Etsimme yhdessä muutosta erilaisiin psykofyysisiin oireisiin
kehosi tarpeista lähtien. Työkaluina ovat turvallinen vuorovaikutus, nähdyksi ja
kuulluksi tuleminen, sanallinen ja kehollinen peilaaminen, kosketus sekä liike-
ja vuorovaikutusharjoitteet. Työskentelyssä on olennaista keskenjääneen tunnekokemuksen 
turvallinen purkaminen, mikä vapauttaa hengitystä ja lihasjännityksiä, normalisoi 
vireystilaa ja helpottaa oman toiminnan ohjausta. Kun oppii havainnoimaan kipuja, 
lihasjännitystä, stressireaktioita ja uupumusta kehossa sekä oivaltaa niiden syitä, 
on helpompi tunnistaa omia tarpeita ja pitää huolta itsestä juuri kullakin hetkellä 
sopivalla tavalla. Myös läsnäolo ja itsetuntemus lisääntyvät.

### Pitkittynyt stressi ja trauma heikentävät kehotietoisuutta

Kehotietoisuus alkaa aistien kehittymisen myötä jo kohdussa ja muovautuu koko elämämme ajan. 
Sen kehittyminen riippuu siitä, miten meidät on vauvoina ja lapsina kohdattu ja miten
sisäisen maailmamme ilmaisuihin on vastattu. Kyky aistia omaa kehoa voi olla heikentynyt 
myös pitkittyneen stressin,  ruumiillisen kivun tai vamman tai traumaattisen kokemuksen seurauksena, 
koska aistimukset ovat olleet liian voimakkaita vastaanotettavaksi ja elimistö on suojautunut
sulkemalla ne pois. Samalla usein myös kognitiiviset taidot ja sosiaalinen sitoutuminen heikkenevät. 
Jos myöhemmin tulee mahdolliseksi käsitellä tällaiseen tilanteeseen liittyviä kokemuksia ja tunteita, 
poissuljetut aistimukset sekä niitä kantavat kehon osat, tunteet ja muistot voivat tulla uudelleen 
osaksi minäkuvaa. Kehon tasapainoisen käytön myötä kehon rasitustilat vähenevät ja on mahdollista löytää 
yhteys omiin voimavaroihin ja toisiin ihmisiin.

### Terapian aloitus

Yhteen tapaamiseen varataan aikaa 70 minuuttia. Hoitotiheyttä sovitellaan niin, että saat tarpeeksi tukea ja kannattelua mutta toisaalta riittävästi aikaa työstää edellisellä terapiakerralla käynnistynyttä prosessia ennen uutta tapaamista. Alkuun sovitaan 1-3 tapaamista, joiden aikana saat käsityksen, sopiiko psykofyysinen lähestymistapa sinulle ja toimivatko henkilökemiat. Minä terapeuttina myös omasta puolestani arvioin, voinko olla sinulle avuksi.
