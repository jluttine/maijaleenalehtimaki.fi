---
title: Rosen-terapia
permalink: /rosen-terapia/
menu: none
---

Rosen-terapia on yksi käyttämistäni menetelmistä. Lähestymistapaani voit
yleisesti tutustua [täällä]({{ site.baseurl }}{% link _pages/01-lahestymistapani.md %}).

---

### ROSEN-TERAPIALLA SYVÄÄ RENTOUTUMISTA JA ITSETUNTEMUSTA

### KOSKETUS   -    HENGITYS    –     LIIKE     –     TIETOISUUS

Rosen-terapian avulla ihminen voi tulla tietoiseksi tunteistaan kehonsa kautta.
Tavoitteena on auttaa ihmisiä löytämään omat kykynsä ja voimavaransa ja
ilmentämään niitä omassa elämässään. Siinä on kyse tavasta käyttää rauhallista
kuuntelevaa ja läsnäolevaa kosketusta sekä sanoja, jotka puhuttelevat ihmisen
alitajuntaa ja tukevat meneilläänolevaa prosessia. Tällöin avautuu väylä
erilaisten itseä suojaavien puolustusmekanismien lävitse ihmisen syvimpään
olemukseen ja sitä kautta eheytymiseen syvällä sisäisellä tasolla.

Rosen-terapiassa jännittyneitä lihaksia käsitellään lihaksen tilaa vastaavalla
voimakkuudella. Tuntuvasti, aistien ja antaen tilaa avautumiselle ja seuraten
kehon reaktioita kosketukseen. Läsnäoleva ja kuunteleva kosketus luo
mahdollisuuden avautua sisältä käsin tarvitsematta pelätä, että kehoasi tai
sinua itseäsi pakotetaan mihinkään. Saat tulla vuorovaikutukseen omalla
tavallasi ja omilla ehdoillasi. Tunnistat kehosi jännityksiä, asentoja ja
sisäisiä aistimuksiasi, suojamekanismejasi ja tunnetilojasi. Kehon rentoutuessa
ja hengityksen vapautuessa niin, että se virtaa läpi koko kehon, unohdettuja
tunteita, tapahtumia, asenteita ja selviytymisstrategioita nousee tietoisuuteen.
Tästä vapaasta tilasta, itsen ehyestä syvästä kohdasta käsin näkee
realistisemmin tämän päivän ihmissuhteet ja tilanteet. Voit säädellä omaa
käytöstäsi ja tehdä valintoja.

### Miten?

Alkuun sovitaan 1-3 tapaamista, joilla saat käsityksen, sopiivatko tämä
lähestymistapa tai henkilökemiat sinulle. Minä terapeuttina myös omasta
puolestani arvioin, voinko olla sinulle avuksi. Kyse on prosessista, jonka
kokonaiskestoa ei voi tietää etukäteen. Jotain voi toki päätellä
elämänhistoriasta ja kehontilasta ja siitä, kuinka paljon olet tehnyt sisäistä
tunnetyöskentelyä tai miten saat yhteyden kehotuntumaasi. Jos opit helposti
taktiilisten ja kinesteettisten aistimusten kautta, tämä lähestymistapa
todennäköisesti sopii sinulle.

Yhteen tapaamiseen varaan aikaa 70 minuuttia. Useimmille sopivat tapaamiset 2-3
viikon välein, mutta jotkut hyötyvät selvästi viikottaisista terapiakäynneistä.
Hoitotiheyttä sovitellaan niin, että saat tarpeeksi tukea ja kannattelua ja
toisaalta riittävästi aikaa työstää kehon- ja mielentasolla käynnistynyttä
prosessia ennen uutta tapaamista.

Rosen-terapia tapahtuu hoitopöydällä vaatteet päällä tai alusvaatteisillaan
lakana ja peitto suojanasi. Yleensä aloitetaan vatsalla ollen ja sitten selin,
mutta asento voi olla muukin. Läsnä olevalla kuuntelevalla kosketuksella luodaan
kontakti. Kehon tilaa kartoitetaan tunnustellen, liikutellen ja havainnoiden,
missä on jännittyneitä, asentoa muovaavia, vapaaseen hengityksen virtaukseen ja
liikkeeseen osallistumattomia kohtia, sekä kyselemällä, mitä Sinä tunnistat
itsessäsi. Jännittyneitä, liikettä vastustavia tai velttoja (lihasjänteys
heikko) kohtia kohdataan lihasjännitystä vastaavalla voimakkuudella. Tilaa ei
yritetä muuttaa. Herätellään aisteja tunnistamaan tila. Läsnäoleva ja kuunteleva
kosketus, sanallinen peilaus ja alitajuntaasi puhutteleva puhe helpottavat
huomiosi suuntaamista ja pitämistä kehotuntumassa ja sisäisessä tilassasi.

Hyvin jännittyneen ja/tai turran kehontilan tiedostamiseen ja helpottamiseen
voidaan joskus käyttää triggerpistekäsittelyä (Travell & Simons), nivelten
artikulaatiota ja liikettä sekä monia muita fysioterapeuttisia manuaalisia
tapoja herätellä kehotietoisuutta ja käsitellä pehmytosia. Näin voi tulla
kokemus kipu- ja jännitystilan helpottumisesta ja hengityksen vapautumisesta.
Uusi kehollinen aistimus avaa tietoisuuden tilaa.

Voimavarojesi mukaan annan kotiharjoituksia, joilla opit esimerkiksi
rentoutumista ja kivun helpottamista, kehotietoisuutta ja läsnäolon taitoa,
stressinpurkua, vapautuneen kohdan aktivoimista ja vahvistamista ja
kuntoutumisen vaiheeseen sopivaa liikuntaa.

### Mitä Rosen-terapiassa tapahtuu?

Rosen-terapian vaikutuksesta tunnistat vähitellen paremmin sisäisen
kokemusmaailmasi, jonka ilmentymää kehosi tila on – tai tunnistat kehontilan,
joka muokkaa sisäistä tilaasi. Kehon rentoutuessa, hengityksen vapautuessa ja
päästessä virtaamaan läpi rentoutuneen kehon syntyy yhteys tiedostamattomiin
tunteisiin, päätöksiin ja asenteisiin eli omasta näkökulmastasi koettuun
tapahtumaan hyvin tuoreena ja elävänä ”kuin se tapahtuisi nyt”. Monesti kokemus
koostuu samankaltaisten tunnekokemusten sarjasta useasta eri elämäntilanteesta.
Läsnäolevan kuuntelevan kosketuksen ja alitajunnalle puhuvien sanojen
kannattelema omilla ehdoillasi tapahtuva avautuminen tekee kokemuksesta
kuitenkin erilaisen kuin kokemuksesta, joka oli traumaattisen kokemuksen
tapahtumahetkellä. Olet turvassa ja aikuinen, mutta yhteydessä eri-ikäisen
minäsi tiloihin. Tämän päivän ikäinen minäsi on kokemuksen tarkkailijana,
havainnoijana ja todistajana terapeutin kanssa kohdatessasi eri tunne- ja
minätilojasi.

Kun energeettisesti latautunut tunnepitoinen kokemus purkautuu, avautuu laajempi
näkökulma aikuisen kokemusmaailmasta käsin usein jo lapsena tai nuorena tehtyjen
päätösten ja niiden pohjalta luotujen asenteiden uudelleen arviointiin. Tämän
päivän tilanteisiin latautunut sisäinen jännite purkautuu. Tilanteet ja
ihmissuhteet voi nähdä realistisemmin.

Tavallista on, että kokemukset tulevat esiin palasina ja hahmottuvat vähitellen.
Ajan kuluessa alat saada paremmin yhteyttä tunteisiisi ja elämänhistoriaasi.
Minäkokemuksesi eheytyy, kun irrallaan olleet tunnekokemukset ja muistot
asettuvat kohdalleen aikajatkumolle. Irralliset kohdat kehossasi tulevat osaksi
yhtenäistä kehonkuvaa. Voit olla ja liikkua luonnollisesti ja taloudellisesti ja
elää ja toimia eheytynyttä sisäistä olemustasi ilmentäen.

### Kenelle Rosen-terapia sopii?

-    kärsit erilaisista kehon jännityksistä tai kiputiloista
-    ahdistaa, hengityksesi on pinnallista tai hengittämisessä on vaikeuksia
-    sinulla on äänentuoton, kurkun ja kaulan alueen vaivoja
-    olet stressaantunut ja sinun on vaikea rauhoittua
-    kärsit traumaattisen kokemuksen jälkeisestä tilasta
-    olet väsynyt, uupunut
-    on unihäiriöitä
-    toiminnallisia vatsavaivoja, kipuja ja pullistusta vatsassa
-    et pysty rentoutumaan ja viemään huomiota kehoosi
-    tunnet, ettei kehosi palaudu ja virkisty
-    olet toipumassa raskaasta elämänvaiheesta
-    haluat saada yhteyden tunteisiisi ja lisätä itsetuntemustasi
-    haluat löytää voimavaroja ja uusia mahdollisuuksia elämääsi
-    kehonhuoltoon, kun käytät kehoasi itseilmaisuun (muusikot, näyttelijät, tanssijat)
-    kehotietoisuuden herkistämiseen ja elvyttämiseen, jos käytät kehoasi työvälineenä  (terapeutit, opetus-, terveydenhuolto- ja sosiaalialan työntekijät)

### Mitä opit?

-    opit aistimaan ja arvostamaan omaa kehoasi ja sen reaktioita
-    saat turvallisemman ja varmemman kontaktin itseesi ja omaan tapaasi olla
-    löydät yhteyden tunteisiisi ja niiden ilmaisuun spontaanimmin
-    löydät vaihtoehtoisia tapoja kokea ja liikkua
-    opit rentoutumista ja läsnäoloa tässä hetkessä
-    pystyt omien oivallustesi avulla vaikuttamaan kipujen ja oireiden syihin
-    pystyt säätelemään työasentojasi
-    pystyt säätelemään  kuormitustasi
-    koet liikkumisen osaksi itseilmaisua
-    löydät mahdollisuuksia muutokseen  ja kehitykseen
-    pystyt vahvistamaan itsetuntemustasi
-    opit vuorovaikutustaitoja, sanatonta ilmaisua ja sen ymmärrystä sekä yhdessä toimimista

### Rosen-terapian taustaa

Rosen-terapia kuuluu psykofyysisen fysioterapian menetelmiin ja sijoittuu
fysioterapian ja psykoterapian välimaastoon. Rosen-terapian juuret ovat
1800–1900-luvun taitteen Keski-Euroopassa, jossa oli innovatiivista
monitieteellistä psykoterapian ja kehollisten terapiamuotojen kehittämistä.
Saksalais-amerikkalainen fysioterapeutti Marion Rosen (1914-2012), jonka nimeä
menetelmä kantaa, opiskeli hengitys- ja rentoutushoitoja psykoanalyysissa
käyvillä potilailla 1930-luvun Saksassa ja sen jälkeen fysioterapeutiksi
Tukholmassa ja USA:ssa Mayo-klinikalla. Rosenin työn tuloksena syntyi pitkälle
kehittynyt kehoterapiamuoto, jossa yhdistyy kehotietoisuus ja tunnetyöskentely.
Sen tavoitteena on kehollinenhelpotus ja itsetuntemus syvän rentoutumisen
kautta. Syvä rentoutuminen luo yhteyden alitajuntaan, keholliseen esitietoiseen
materiaaliin, joka voi alkaa koostua tietoiseksi ja eheyttää ihmistä.

Nykyinen aivotutkimus on vaikuttanut käänteentekevästi lääketieteen
ihmiskäsitykseen ja tukenut varhaisempien psykoterapiatutkimusten tuottamia
käsityksiä ihmisen psykofyysisestä ja psykososiaalisesta olemuksesta. Sikiöajan
ja varhaisen vuorovaikutuksen tutkimukset auttavat meitä ymmärtämään mielen ja
kehon välisen yhteyden rakentumista. Tämä tieto antaa sanoja kehon ja mielen
ilmiöiden kuvaamiseen Rosen-terapiaprosessissa.

---

Linkkejä:

- [rosenterapeutit.fi](http://rosenterapeutit.fi)

- [roseninstitute.net](http://roseninstitute.net)

---

### Kirjallisuutta

**Elaine L. Mayland:** Rosen‑menetelmä - tie eheyteen ja hyvinvointiin. Esoteria
Publishing, 1992

**Marion Rosen, Susan Brenner:** Rosen‑menetelmä. Kosketusta keholle ja
mielelle. Delfiini kirjat 2005

**Hanna Svennevig:** Kehon mieli. Kehontuntemuksesta itsetuntemukseen. WSOY 2005

**Jari Sinkkonen:** Lapsen puolesta. WS Bookwell Oy. 2001

**Maarit Silven:** Varhaiset ihmissuhteet – Polku lapsen suotuisaan kehitykseen.
Minerva Kustannus Oy. 2010

**Sue Gerhardt:** Rakkaus ratkaisee. Varhaisen vuorovaikutuksen merkitys aivojen
kehittymiselle. Edita 2008

**Daniel J. Siegel:** Mielitaju. Muutoksen tiede. Basam Books Oy. 2010

**Marion Rosen, Susan Brenner:** Rosen Method Bodywork: Accessing the
Unconscious through Touch . North Atlantic Books 1991.

**Alan Fogel:** The Psychophysiology of Self-Awareness: Rediscovering the Lost
Art of Body Sense. WW Norton &Co 2009

**Marion Rosen, Susan Brenner:** The Rosen Method of Movement. North Atlantic
Books 1991

**Minna Martin, Maila Seppä, Päivi Lehtinen, Tiina Törö, Benita Lillrank:**
Hengitys itsesäätelyn ja vuorovaikutuksen tukena. Mediapinta 2010

**Pirkko Mäkelä, Pirkko Siltala, Tuula Tamminen:** Äidin ja lapsen varhainen
vuorovaikutus. WSOY 2003

**Jari Sinkkonen. Mirjam Kalland:** Varhaiset ihmissuhteet ja niiden
häiriintyminen Sanoma Pro 2005

**Pat Ogden, Kekuni Minton, Clare Pain:** Trauma ja keho. Sensorimotorinen
psykoterapia. Traumaterapiakeskus 2009
